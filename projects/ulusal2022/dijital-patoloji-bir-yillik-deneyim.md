*31. Ulusal Patoloji Kongresi, 26-30 Ekim 2022, E-Poster Bildirileri*

[*Güncel Patoloji Dergisi Cilt 6, Ek Sayı 1, 2022; Sayfa 475*](http://guncelpatoloji.org/uploads/pdf/pdf_1588.pdf)

*EP-529 [Patolojide Bilişim] [Özet Metin]*

**DİJİTAL PATOLOJİNİN RUTİN PRATİKTE KULLANIMI: BİR YILLIK MEMORİAL DENEYİMİ**

*Emre Karakök1 , Deniz Bayçelebi3 , Serdar Balcı4 , Yıldırım Karslıoğlu2 , Fatma Aktepe2 , İlknur Türkmen2*

*1 Memorial Ankara Hastanesi, Patoloji bölümü, Ankara*

*2 Memorial Şişli Hastanesi, Patoloji bölümü, İstanbul*

*3 Memorial Antalya Hastanesi, Patoloji bölümü, Antalya*

*4 Memorial Diyarbakır Hastanesi, Patoloji bölümü, Diyarbakır*

**ÖZET**

*Giriş ve Amaç:*

Dijital patoloji, tanısal görüntülerin taranması, depolanması, aktarılması ve tanı koyma amacıyla değerlendirilmesidir. Rutin tanı, intraoperatif konsültasyon, eğitim, araştırma, görüntü analizi ve ikinci görüş almada kullanılmaktadır. Covid-19 pandemisinin getirdiği kısıtlamalarla günlük pratiğe daha fazla entegre olan dijital patoloji, fırsatlar yanında bazı yeni sorunları da beraberinde getirmektedir. Bu çalışmada, Memorial Patoloji Laboratuvarları'nda rutin kullanımdaki dijital patoloji deneyimi paylaşılmıştır.

*Yöntem:*

Alt yapı; iki farklı şehirdeki 400 lam kapasiteli 2 WSİ tarama cihazı ve PACS sistemine bağlı görüntüleme araçlarından oluşmaktadır. Kurumumuz 5 farklı şehirdeki 11 hastanenin iş yükünü 2 farklı patoloji laboratuvarı üzerinden 16 patoloji uzmanı ile yürütmektedir. Rutin işleyiş ve validasyon çalışması sırasında saptanan sorunlar dokümante edilmiştir.

*Bulgular:*

Rutin öncesinde, 16 patolog tarafından toplam 830 vakada dijital görüntüler, sonrasında ise ışık mikroskopi ile verdiği tanılar üzerinden bir validasyon çalışması yapılmıştır. Rutin işleyişte, toplam 8805 olgu dijital taranmış ve incelenmiştir. Sonuç olarak, saptadığımız ve yeniden tarama veya konvansiyonel yöntemlerle de doğrulama gerektiren bazı kısıtlılıklar şunlardır:

a)  Mikroorganizma tespiti (H. pylori v.b, 18/152 endoskopik biyopsi, (%11.8 [7-17, %95 CI])

b)  Mitoz sayımı (13/57 vaka, (%22.8 [13-35, %95 CI])

c)  İmmünoreaktivite değerlendirilmesi (özellikle HER-2, 6/986 immünhistokimya camı, (%0.6 [0,2-1,3, %95 CI])

d)  Displazi / reaktif değişiklik ayırımı (2/87 GİS vakası, (%2,3 [0,6-8, %95 CI])

e)  Tümör subtiplendirmesi (3/428 vaka, (%0,7 [0,2-2, %95 CI])

f)  Küçük tümör odaklarının saptanması (1/830 vaka, (%0,1 [0,02-0,6, %95 CI]).

*Tartışma ve Sonuç:*

Kurulum sırasında, HBYS ve PBYS entegrasyonlarında, çoğunlukla yazılımsal ve bazı mekanik aksaklıklar (barkod okuma sorunları, cihaz arızaları) yaşanmıştır. Rutinde önemli olabilecek kısıtlayıcı durumlar şunlardır: a) Tarama alanının otomatik seçimindeki hatalar b) Artefaktlara bağlı odaklama problemleri c) Nükleer detayların zaman zaman mikroskoptaki gibi seçilememesi d) Mikroskopta ince ayar vidası ile gerçekleştirilene benzer optik derinlik değişimlerinin yapılamaması. Teknolojik gelişmelerle hız ve çözünürlük kısıtlamalarının azalacağı, yapay zeka destekli uygulamaların da yardımı ile yerini büyük oranda hızlı, doğru ve tekrarlanabilir dijital muadillerine bırakacağı öngörülmektedir.

*Anahtar Kelimeler:* Dijital patoloji, Dijital tarama, Dijital görüntüleme
